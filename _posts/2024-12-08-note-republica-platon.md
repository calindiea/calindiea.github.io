---
layout: post
title: "Note asupra Republicii lui Platon"
date: 2024-12-08
categories: filozofie
---

# Note asupra Republicii lui Platon

---

## Cartea VI — Filozoful autentic

Discuția se poartă asupra filozofului autentic și a celui ce doar pretinde a fi filozof. Scopul este, din nou, de a vedea diferența între omul drept și cel nedrept.

Filozofii sunt văzuți ca ființe ce tind neîncetat către adevăr, sinceritate și o dispoziție de a nu admite minciuna. Adevărul este cel mai apropiat de cunoaștere. Filozoful este un om cumpătat și deloc zgârcit. El trebuie să aibă o memorie bună. Aspirația sa este să cunoască întregul adevăr și *ceea-ce-este*.

Lipsa de respect și de simț muzical antrenează lipsa de măsură.

Adeimantos intervine, făcând o paralelă: discuția este similară unui joc în care jetoanele sunt argumentele. Socrate pune în evidență diferența dintre așa-zisul filosof și cel adevărat, precum și inutilitatea unora. Adeimantos nu înțelege de ce Socrate îi dovedește a fi inutili.

### Parabola căpitanului de navă

Socrate face o descriere prin imagine în care discută despre un căpitan al navei, constant rugat de echipaj să le predea și lor cârma. Din lipsa cunoașterii adevărului, aceștia pretind meseria căpitanului fără a lua în considerare nimic din experiența și cunoașterea stelelor, a mărilor și a tuturor atributelor pe care căpitanul le posedă. Ei reduc și pretind, la modul cel mai de suprafață, munca, pentru a se putea vedea și ei căpitani. Astfel, pe această navă, valoarea de căpitan se reduce la cel ce este cel mai lingușitor și cel care pretinde cu cea mai mare ușurință că poate și el la fel de bine să cârmuiască.

> Șeful nu trebuie să-i roage pe cei conduși să se supună autorității sale. Oricine are nevoie de un șef trebuie să bată la ușa celui care este capabil să comande.

Filozoful continuă să avanseze în cunoaștere și dorește să înțeleagă esența fiecărui lucru cu elementul din sufletul său potrivit pentru aceasta.

---

### Formarea filozofului și decăderea sa

Socrate discută despre formarea filozofului și despre decăderea sa datorată mediului înconjurător. El argumentează că atât lucrurile care pot fi considerate bune și avantajoase îi pot dăuna.

Oamenii ce îi văd potențialul viitor se agață de el și încearcă să-i intre pe sub piele, urmărind ca în viitor să poată obține ceva de la acesta. Educația greșită, viciile, vorbele celorlalți — deci mulțimea — sunt forțele ce îi limitează vocația.

> **Este oare corect să te enervezi pe cel care nu se enervează și să urăști pe cel care nu urăște?**

Răul este mai puternic în contrast cu ceva ce este bun decât cu ceea ce nu este bun de la început. Socrate argumentează că doar un suflet excepțional este capabil de lucruri excepționale, atât rele cât și bune, în funcție de solul în care acesta crește și se dezvoltă. Viciile sunt văzute ca părți negative ale unui suflet.

### Mulțimea ca animal — parabola dresajului

În gălăgia mulțimii, atunci când aceasta este îndreptată înspre o opinie, și tânărul tinde înspre aceeași stare.

Socrate aseamănă mulțimea (*demos*-ul, în contextul grec) și educația pe care o oferă aceasta individului printr-o comparație cu un instructor ce studiază un animal mare și fioros: mai întâi îi înțelege ritmul și mersul, apoi tonul sunetelor pe care le scoate, părțile, modul de exprimare când acest animal este nervos și când este calm; deduce tonul vocii pentru a-l liniști și apoi valorifică aceste învățături ca fiind înțelepciune, începând a le preda.

**Aceasta nu este înțelepciune, ci mai degrabă o adaptare pragmatică.**

Din această deducție, el ajunge să definească binele și răul doar pe baza unor asumări: bun este ceea ce calmează animalul, rău este ceea ce îl deranjează. Cu foarte rare excepții, înțeleptul se află și el prin mulțime și ajunge și el să fie nevoit să o mulțumească.

> *Notă personală:* Alchimia stărilor creierului este total ignorată în contextul mulțumirii și adaptării mulțimii. O serie de reacții chimice au loc în cortex și în inconștient, împingând individul să se adapteze mulțimii. Este mai evident acest aspect — și în același timp mult mai greu de înțeles — în mulțimea virtuală, care ia forma unei turme omniprezente, capabile, dacă cunosc bine platforma, să-și accentueze glasul și opinia.

> *„Soarele lui Heraclit"* este o metaforă care evocă gândirea filozofului Heraclit din Efes, cunoscut pentru ideea sa centrală: **schimbarea continuă**. Heraclit afirma că **totul curge** (*panta rhei*) și că universul este într-o transformare constantă.

---

## Cartea VI (continuare) — Lumea sensibilă și lumea ideilor

Platon face distincția între **lumea sensibilă**, percepută prin simțuri și imagini imperfecte, și **lumea ideilor pure**, accesibile doar prin rațiune. Soarele simbolizează *Binele* suprem, care este sursa adevărului și cunoașterii, iluminând lumea ideilor și permițând înțelegerea realității.

> „Vezi vreo diferență între orbii care merg drept pe stradă și cei care ating prin opinie un adevăr pe care nu îl cunosc?"

> Soarele dă lucrurilor vizibile nu numai puterea de a fi văzute, ci și înmulțirea, creșterea și hrana, fără a fi el însuși toate acestea.

Socrate încearcă să definească cele două lumi: **intangibila** (propriu-zisă) și **tangibila** (lumea imaginii).

În lumea tangibilă, ne folosim de imagini ce sunt reflexii ale obiectelor în sine din lumea intangibilă. Spre exemplu, diagonala unui pătrat reprezintă o imagine propriu-zisă, care de fapt face referire la diagonala propriu-zisă a oricărui pătrat, și nu la ceva subiectiv.

În lumea tangibilă ne folosim de ipoteze împreună cu imagini pentru a ne îndrepta spre o concluzie. În lumea intangibilă nu ne putem folosi de imagini, ci de idei propriu-zise pentru a ajunge la această concluzie.

**Imaginile au tot atâta claritate pe cât adevăr conțin obiectele la care ele se aplică.**

---

## Cartea VII — Alegoria peșterii

Povestea cunoscută despre peștera lui Platon: prizonierii, puși cu fața la umbrele ce trec în peșteră, consideră toată viața că acele umbre sunt însuși adevăratul obiect. Sunetele, mișcările, dinamica umbrelor și reflecțiile acestora pe pereții peșterii sunt subtil comparate cu ignoranța acestora.

Captivul, lăsat în realitate, se luptă cu greu să distingă ceea ce știa de *ceea-ce-este* cu adevărat și ajunge, în final, să nu se mai poată întoarce în captivitate odată aflând adevărul. Prizonierii fac parte din lumea imaginii, iar toate judecățile lor sunt făcute pe baza de imagini și nu pe baza *lucrului-în-sine* ce formează aceste imagini.

Soarele devine sursa de adevăr pentru prizonierul eliberat. Iar dacă acesta încearcă să-i convingă și pe ceilalți prizonieri de adevăr, aceștia îl vor judeca că și-a pierdut din capacitatea de a discerne umbrele. Ochii săi sunt acum adaptați luminii adevărate și nu mai este capabil să vadă cu claritate umbrele ca ceilalți — iar aceștia îl văd ca fiind slab.

> Cunoașterea a *ceea-ce-este* și a inteligibilului se obține prin știința dialectică.

---

### Folosința filozofului în cetate

Socrate caută să găsească adevărata folosință a filozofului în cetatea sa. Acesta, capabil să vadă de o mie de ori mai bine ca cetățeanul normal, cu o judecată clară și cu o adevărată cunoaștere asupra frumosului, a dreptății și a binelui, nu trebuie să se retragă într-un turn de fildeș. El trebuie să fie conștient că este datoria sa să se întoarcă înapoi în bezna comună, împreună cu toți ceilalți cetățeni ai cetății, și să-i ajute.

Poziția de conducere a cetății nu trebuie să fie văzută ca ceva opulent pe care oricine își dorește să stea, ci mai degrabă ca o datorie prin rotație, pe care fiecare cetățean luminat trebuie să o onoreze.

> Trebuie să existe tot atâtea feluri de oameni câte constituții. Nu-ți închipui că ele cresc dintr-un copac sau dintr-o piatră; ele cresc din caracterele oamenilor din cetăți.

---

### Științele formării intelectuale

Cercetând mai întâi muzica, apoi gimnastica, ajungem totuși la concluzia că **științele exacte** sunt cele ce pot forma puritatea sufletului și a intelectului.

Se discută despre capacitățile sufletului de a cere sau nu înțelegere în ceea ce alte simțuri percep. Exemplul este degetul: deși poate fi de dimensiuni diferite, culori și poziții, sufletul nu este neapărat obligat să ceară înțelegere mai mult decât că ceea ce ochii văd este un deget. Practic, este discuția dintre intelect și suflet.

**Matematica** este văzută ca modul prin care sufletul este obligat să folosească intelectul pur pentru a ajunge la adevăr în sine. Motivul este că prin numere sufletul percepe doar prin gândire, și nu prin materie, ceva absolut.

---

## Cartea VIII–IX — Cele trei părți ale sufletului

Teza lui Socrate pornește de la ideea că sufletul este compus din trei părți: **cunoașterea**, **iuțimea** (partea irascibilă) și **dorința**. Prin dorință putem înțelege atât dorințe necesare, cât și cele nenecesare. În suflet, de cele mai multe ori, domină una dintre aceste trei părți: iubitorul de înțelepciune, iubitorul de victorii, iubitorul de câștig. Aceste tipuri de plăceri au, analog, câte un caracter.

Întrebarea vine: care sunt calitățile necesare atunci când trebuie să alegem ce caracter judecă cel mai bine? Răspunsul este că **experiența**, **înțelepciunea** și **rațiunea** sunt uneltele necesare judecății.

Adevărata plăcere este obținută prin contemplarea *ceea-ce-este* și nu poate fi cunoscută decât de iubitorul de înțelepciune. Trebuie să te ajuți de rațiune pentru a judeca — deci rațiunea este principalul instrument al filozofului.

### Plăcerea, durerea și starea intermediară

Discuția revine la starea intermediară în care se pot găsi plăcerea și durerea. Pleacă de la o remarcă: fericirea, pentru bolnavi, o reprezintă lipsa durerii; cel care suferă o durere violentă aseamănă plăcerea cu încetarea suferinței. Pe scurt, oamenii care suferă laudă drept cel mai plăcut lucru însăși încetarea suferinței și liniștea — nu neapărat plăcerea în sine.

În acest domeniu de discuție, plăcerea și durerea își pierd poziția și mai degrabă devin două stări intermediare, în care plăcerea este observată doar în raport cu durerea și invers. Se strecoară și acea plăcere care, în raport cu lipsa sa, aduce durere. În această stare intermediară, liniștea va fi câteodată plăcere, iar câteodată durere. Este rezonabil deci să înțelegem că absența durerii este o plăcere, iar absența plăcerii — durere.

Așadar, atât plăcerea cât și durerea, prin aceste opoziții, devin **miraje**. Nu trebuie să ne lăsăm convinși că plăcerea pură ar fi încetarea durerii, iar durerea însăși încetarea plăcerii, căci acestea sunt doar așa-zise plăceri care intră în suflet și de fapt sunt doar încercări ale durerilor, și nu plăceri în sine.

Un exemplu frumos este însăși mireasma unei flori: atunci când o simțim, aduce plăcere, iar atunci când aceasta dispare, nu aduce durere.

Astfel, pe baza acestei discuții, omul — fără a cunoaște sus și jos cu adevărat, trăind într-o stare complet intermediară — atunci când este puțin ridicat, va considera că a ajuns sus, iar atunci când coboară, că a ajuns jos, fără a realiza că în tot acest timp a fost poate nici la mijloc, fără a cunoaște cu adevărat adevăratul sus.

> Sufletul, când nu cunoaște înălțimea adevărului, rămâne prizonier al dorințelor sale inferioare.

> Cel ce nu cunoaște adevăratul sus se mulțumește să rătăcească în josul intermediar.

### Ceea ce este imuabil are mai multă realitate

Întrebarea vine: ce are cel mai multă realitate — ceea ce ține de imuabil, nemuritor și de adevăr? Răspunsul este, bineînțeles, că ceea ce ține de imuabil.

Ceea ce se umple de lucruri reale și care este el însuși mai real, este mai umplut decât ceea ce se umple cu lucruri mai puțin reale și care este el însuși mai puțin real.

### Oamenii ca vitele — parabola festinului

Oamenii prezenți la festinuri, care nu au experiența înțelepciunii și a virtuții, sunt purtați spre regiunea inferioară și apoi spre cea de mijloc, toată viața, fără a fi văzut niciodată adevăratele înălțimi și fără a fi fost purtați de ele. Precum vitele, cu ochii îndreptați întotdeauna în jos, capul spre pământ și spre masă, se mulțumesc pentru a avea cât mai multe din aceste plăceri, se împing și se izbesc unii de alții cu coarne și copite de fier, se ucid în furia poftelor nesățioase. Motivul este că nu au reușit să se umple cu ceea ce este partea reală și de substanță din ei înșiși.

> Cei care trăiesc doar pentru plăcerile senzoriale rămân legați de pământ, asemenea vitelor care caută hrana cu privirea mereu plecată. Neîntâlnind niciodată adevărata lumină a virtuții și a înțelepciunii, se izbesc unii de alții, înfierbântați de dorințele nesățioase, pentru că nu au cunoscut vreodată hrana sufletului — acea substanță reală care singură poate să umple golul dinlăuntrul lor.

---

## De la omul democratic la tiran

> Tiranii sunt înțelepți însoțindu-se cu înțelepți.

În discuția despre devenirea omului democratic într-un tiran, Platon observă mai întâi cele două emisfere ale sufletului — sau mai bine spus ale conștiinței. El observă partea logică, pură, curată, și cea animalică, dominată de dorințe nenecesare, nebunii și gânduri obscene. El precizează că fiecare om are această latură latentă în el, ce își manifestă imaginile în somn.

Cu cât reușește să-și potolească această incompatibilitate a celor două părți — partea irascibilă și cea curată — cu atât el va intra în legătură cu adevărul în cea mai mare măsură, iar imaginea și sufletul vor fi din ce în ce mai puțin tulburate.

**Este foarte important de observat că Platon nu propune eliminarea sau ignorarea acestei laturi, ci înfometarea ei.** Din cele două părți se va naște o a treia, care este capabilă să coordoneze atât partea irațională, cât și partea rațională.

### Căderea tânărului

Continuând cu tipul acestor dorințe: datorită aversiunii, tânărul converge de la un suflet plin de dorințe necesare și adevărate la un nou stil de viață — al amuzamentului, al luxului, al dorințelor nenecesare și al dezechilibrului. Datorită oamenilor și ideilor cu care acesta se înconjoară, zumzăitul poftelor acoperă sufletul, îl golește și îl umple cu nebunie străină. Astfel, dorințele și nebunia ajung să fie partea conducătoare a sufletului, iar poftele încep să fie din ce în ce mai profunde și să cicleze toate acțiunile pe care tânărul le ia — în defavoarea sa și în favoarea hrănirii continue a acestor dorințe.

**Omul împovărat de dorințe nenecesare vs. omul guvernat de dorințe necesare.**

### Omul democratic

Omul democratic este văzut ca un om ce privește atât dorințele necesare, cât și cele nenecesare, în mod egal, lăsându-se pradă fiecărei dorințe ce apare: câteodată bea pe îndelete și suflă în flaut, câteodată ține regim și bea apă; câteodată este leneș, câteodată studiază; câteodată este tăcut, iar câteodată este politic și gălăgios. Ei îl văd pe acest om ca un simbol al democrației — un om colorat, viu, având înlăuntrul său nenumărate tipare de orânduiri și caractere.
